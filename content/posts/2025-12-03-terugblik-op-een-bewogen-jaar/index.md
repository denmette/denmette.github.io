---
title: "Terugblik op een bewogen jaar"
description: "Een persoonlijke terugblik op 2025, waarin werk, community, gezin en vrijwilligerswerk samenkomen in een jaar vol groei, lef, verlies en dankbaarheid."
author: "Maarten"
date: 2025-12-03
lastmod: 2025-12-03
slug: "202512-terugblik-op-een-bewogen-jaar"
draft: false
tags: [reflectie]
cover:
  image: "cover.webp"
  alt: "Illustratie van een ontwikkelaar die terugblikt op het jaar, met symbolen voor technologie, community en persoonlijke mijlpalen"
  title: "Een jaar vol groei en reflectie"
  caption: "2025 in vogelvlucht, met ruimte voor werk, mensen en momenten die blijven hangen."
images: ["cover.webp"]
---
Het einde van 2025 nadert en dat moment zet me automatisch aan het denken. Het is een kans om stil te staan bij alles wat er dit jaar is gebeurd. Wanneer ik terugkijk, merk ik hoe vol dit jaar eigenlijk zat. Sommige gebeurtenissen verdienen misschien nog een eigen post, maar vandaag bundel ik de belangrijkste in één grote terugblik.


## JCast, van idee tot vaste waarde

Als ik één hoogtepunt moet kiezen, dan blijft de start van **JCast** bovenaan staan. Wat begon als een wild idee groeide snel uit tot een echte podcast voor ontwikkelaars. Java vormt de basis, maar onze insteek is veel breder. Onze slogan vat het dan ook mooi samen: _Java als startpunt, de rest is ons speelveld_.

Intussen verschijnt elke eerste maandag van de maand een nieuwe aflevering. Een vast ritme dat perfect past bij een werkweek waarin mensen even willen bijleren of ontspannen. We nemen op met een vaste kern van drie, soms vier, afhankelijk van het onderwerp. De aflevering voor januari staat zelfs al klaar op het moment dat ik dit schrijf. Dat geeft een kick, want het toont dat we als team groeien en dat het format werkt. De weg ernaartoe kon je hier al eens volgen, maar het is pas nu dat het echt begint te leven.


## Conferenties, communities en lef verzamelen

Een terugblik zonder **Devoxx** zou niet compleet zijn. De conferentie blijft bijzonder en dit jaar waagde ik me aan mijn eerste CFP. Niet geselecteerd, en eerlijk gezegd voelde dat achteraf niet dramatisch. De ambitie om ooit op dat podium te staan leeft nog steeds, maar de zenuwen evenzeer.

Dit jaar besloot ik ook om elke dag een korte update op LinkedIn te posten over hoe mijn Devoxx-dag verlopen was. Dat bleek verrassend leuk om te doen. Het dwong me om bewust stil te staan bij alles wat ik zag, hoorde en voelde. Bovendien maakte het de beleving intenser. Ik was er meestal al vroeg in de ochtend en bleef tot in de avond om nog wat bij te leren of gewoon na te praten. Het totaalplaatje blijft voor mij een echte Devoxx experience die ik iedereen met een hart voor tech kan aanraden.

Daarnaast draag ik **BeJUG** al jaren een warm hart toe. Het organiserend team verdient een pluim. Ze houden de Belgische Java community levendig en toegankelijk. Misschien moet ik daar gewoon mijn eerste talk geven. Geen excuses, niet twijfelen en zeker niet de schijtluis uithangen. Soms moet je gewoon springen.

En dan was er nog mijn verschijning in de allereerste videocast van **Sopra Steria Shapers' Voices** als Java expert. Dat was een compleet nieuwe uitdaging en een absolute meevaller. De begeleiding was top en host Okke zorgde voor een ontspannen sfeer. Het bevestigde voor mij hoeveel plezier ik haal uit kennis delen en deel uitmaken van een tech community.


## Uitdagende projecten en technische sprongen

Op professioneel vlak kreeg ik de kans om te werken aan een uitdagend project dat helaas wat onder de radar moet blijven. Wat ik wel kan zeggen is dat de complexiteit hoog lag, met veel bewegende delen en tests die soms zo technisch waren ingestoken dat ze ons blokkeerden. Juist daarom was het boeiend. Het is het soort project dat je scherper maakt en je vak opnieuw doet waarderen.

Ook intern bij Sopra Steria gooiden we ons vol in een technische migratietrip. Een applicatie kreeg een Java upgrade, daarna een update van een oude Angular versie en uiteindelijk besloten we er een React applicatie van te maken. Niet omdat iemand het eiste, maar omdat het kon en omdat we er zin in hadden. Zulke trajecten houden een team scherp en leren je snel welke keuzes blijven plakken. Hier komt sowieso nog een aparte blogpost over.


## Een jaar met grote emoties thuis

2025 draaide gelukkig niet alleen om werk. Privé stond er iets veel belangrijkers te gebeuren. We mochten onze tweede dochter verwelkomen, opnieuw na een intens ICSI traject. Dat maakt zo'n geboorte extra bijzonder. Ik ben enorm trots op mijn gezin en dankbaar dat alles goed verlopen is.

Tegelijk bracht dit jaar ook verdriet. Ik nam afscheid van mijn laatste grootouder. Ze heeft onze jongste dochter gelukkig nog kunnen ontmoeten. Dat moment koester ik en ik probeer vooral de mooie herinneringen vast te houden.


## Top Vakantie en TopVorm, groei, traditie en vernieuwing

Binnen **Top Vakantie vzw** en het vormingsonderdeel **TopVorm** zetten we dit jaar opnieuw mooie stappen vooruit. Onze vormingen bestaan al jaren en vormen het startpunt voor veel beginnende vrijwilligers. De animatorcursus blijft daarbij onze grootste instroom, en decretaal verzorgen we ook de hoofdanimatorcursus en de instructeurscursus. Alle vormingen worden gegeven door vrijwilligers met een officieel instructeursattest. Wie een cursus bij ons volgt, mag er dus op vertrouwen dat die altijd volgens best practices gegeven wordt.

Naast die vaste pilaren bieden we ook een reeks aanvullende opleidingen aan, zoals co-animator, groom, ritmeester, ski, snowboard, moto en centrumleider. TopVorm draait op een breed netwerk van geëngageerde vrijwilligers die willen leren, kennis willen doorgeven en elkaar daarin blijven ondersteunen. De weekends en overnachtingen in vakantiecentrum Excelsior zorgen telkens voor een sterk groepsgevoel en tonen hoe waardevol leren in groep kan zijn.

Dit jaar kozen we er bewust voor om de naam **TopVorm.net** los te laten. Die .net leidde steeds vaker tot verwarring, omdat sommigen dachten dat het om een website ging terwijl het eigenlijk een interne netwerknaam was. De keuze voor een eenvoudiger naam was het juiste moment om ook ons logo te vernieuwen. Het nieuwe logo sluit nauwer aan bij dat van Top Vakantie zelf. Daarmee willen we tonen dat we als organisatie blijven evolueren en dat TopVorm een vaste, herkenbare plek heeft binnen het grotere geheel.

Dat nieuwe logo is meer dan een stijlupdate. Het staat voor onze ambitie om TopVorm zichtbaarder te maken, onze bekendheid te vergroten en sterker in te zetten op promotie. We willen blijven laten zien wat we doen, binnen Top Vakantie maar ook daarbuiten. Vormingen zijn immers een van onze grootste troeven en we willen dat nog meer jeugdwerkers, organisaties en vrijwilligers die waarde ontdekken.


## Tot slot

Als ik dit jaar samenvat, zie ik een mix van energie, groei, uitdagingen en emoties. Een jaar waarin ik veel leerde, soms hard moest schakelen en tegelijk veel mooie momenten mocht beleven.

Niet alles hoeft gedeeld te worden en dat is helemaal oké. Sommige dingen blijven terecht op de achtergrond. Toch voelt het goed om deze terugblik neer te schrijven. Ik heb er vertrouwen in dat 2026 opnieuw verrassingen zal brengen, maar daar vertel ik later meer over.
